এক টাকা বাড়লেই রাজস্থানে সেঞ্চুরি হাঁকাবে পেট্রোলের দাম। ডিজেলের দামও ৯০-এর কোটা পার করেছে সেখানে। যা দামের নিরিখে দেশের মধ্যে সবচেয়ে বেশি।


দাম বৃদ্ধির কারণ হিসেবে বিশ্ব বাজারে অশোধিত তেল এবং দুই জ্বালানির দরের হিসেবকে দায়ী করেছে কেন্দ্র। তবে বিরোধীদের অভিযোগ, পেট্রোল এবং ডিজেলের উপর কেন্দ্রের শুল্ক বৃদ্ধির কারণেই ক্রেতাদের বাড়তি কড়ি গুনতে হচ্ছে। কংগ্রেস সাংসদ অধীররঞ্জন চৌধুরী তেলের দাম বৃদ্ধি নিয়ে কেন্দ্রকে কটাক্ষ করে টুইট করেন, ‘আত্মনির্ভর ভারত বৃদ্ধির আরও একটা শিখরে পৌঁছতে চলেছে। সেঞ্চুরি থেকে পাঁচ পয়েন্ট দূরে রয়েছে পেট্রোলের দাম। খুব শীঘ্রই নরেন্দ্র মোদীজি পেট্রোলের দাম ১০০ টাকা করবেন।’


রবিবার গোটা দেশে লিটারপিছু ২৯ পয়সা বেড়েছে পেট্রোলের দাম। লিটারপিছু ডিজেলের দাম বেড়েছে ৩২ পয়সা। পর পর টানা ৬ দিন বাড়ল এই জীবাশ্ম জ্বালানির দাম। এ ক’দিনে লিটারপিছু পেট্রোলের মোট দাম বেড়েছে ১.৮০ টাকা এবং ডিজেলের ১.৮৮ টাকা।


দাম বৃদ্ধির নিরিখে রাজস্থানের পরেই রয়েছে মুম্বই। সেখানে পেট্রোলের দাম ৯৫ টাকা ছাড়িয়ে গিয়েছে। ডিজেল ৮৬.০৪ টাকা। দেশের চার মেট্রো শহরের মধ্যে মুম্বইতেই এই দুই জ্বালানির দাম সবচেয়ে বেশি। দিল্লিতে পেট্রোল ও ডিজেলের দাম যথাক্রমে দাম ৮৮.৭৩ এবং ৭৯.০৬ টাকা। চেন্নাইয়েও পেট্রোল ৯০-এর গন্ডি টপকেছে। একই ছবি কলকাতারও। এখানে লিটারপিছু পেট্রোলের দাম ৯০.০১ টাকা। ডিজেল ৮২.৬৫ টাকা।


দীর্ঘ এক মাস দামের কোনও হেরফের না হওয়ার পর গত ৬ জানুয়ারি থেকে প্রতি দিনই একটু একুট তেলের দাম বাড়তে শুরু করে। এ ভাবে বাড়তে থাকলে খুব শীঘ্রই মেট্রো শহরগুলোতেও পেট্রোল এবং ডিজেলের দাম সেঞ্চুরি হাঁকাবে।


দেশের মেট্রো শহরগুলিতে পেট্রল-ডিজেলের দাম ফের ঊর্ধ্বমুখী। এই নিয়ে টানা চার দিন কলকাতা-সহ ওই শহরগুলিতে জ্বালানীর দাম বাড়ল। শুক্রবার এর দাম এখনও পর্যন্ত সবচেয়ে বেশি হয়েছে।


শুক্রবার দেশের তেল বিক্রয়কারী সংস্থাগুলি জ্বালানীর দাম প্রতি লিটারে প্রায় ৩০ পয়সা করে বাড়িয়েছে। ফলে শুক্রবার সকাল থেকে কলকাতায় পেট্রলের দাম লিটার প্রতি ৮৯.৪৪ টাকা। অন্য দিকে, ডিজেলের দাম বেড়ে হয়েছে প্রতি লিটারে ৮১.৯৬ টাকা। দিল্লিতে ২৯ পয়সা বেড়ে ১ লিটার পেট্রলের দাম দাঁড়িয়েছে ৮৮.১৪ টাকা। রাজধানীতে ডিজেলের দাম বেড়েছে ৩৫ পয়সা। শুক্রবার তা বিক্রি হচ্ছে লিটার প্রতি ৭৮.৩৮ টাকায়। মুম্বইতে ১ লিটার পেট্রলের দাম হয়েছে ৯৪.৬৪ টাকা এবং ওই একই পরিমাণ ডিজেল কিনতে খরচ করতে হচ্ছে ৮৫.৩২ টাকা। এই তিন শহরের পাশাপাশি দেশের অন্য মেট্রো শহর চেন্নাইতে প্রতি লিটার পেট্রল এবং ডিজেলের দাম যথাক্রমে ৯০.৪৪ ও ৮৩.৫২ টাকা।


দেশের সবচেয়ে বড় তেল বিক্রয়কারী সংস্থা ইন্ডিয়ান অয়েল কর্পোরেশন জানিয়েছে, চলতি বছরের ৬ জানুয়ারি থেকে এ দেশে তেলের দাম ঊর্ধ্বমুখী হতে শুরু করেছে। তার আগে মাসখানেক তেলের দরে কোনও হেরফের হয়নি। বিশ্ব জুড়ে অপরিশোধিত তেলের দাম বাড়ার জন্য এ দেশের জ্বালানীর দাম বেড়েছে। পাশাপাশি, বিদেশি মুদ্রা বিনিময়মূল্যে ওঠানামার উপর নির্ভর করে তেলের দাম।